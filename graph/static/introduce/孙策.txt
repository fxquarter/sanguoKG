汉讨逆将军、会稽太守。长沙太守坚长子，坚初兴义兵，策将母徙居舒，与周瑜相友，收合士大夫，江、淮间人咸向之。坚薨，还葬曲阿。已乃渡江居江都。徐州牧
陶谦
深忌策。策舅
吴景
，时为丹杨太守，策乃载母徙曲阿，与吕范、孙河俱就景，因缘召募得数百人。兴平元年，从袁术。术甚奇之，以坚部曲还策。太傅
马日磾
杖节安集关东，在寿春以礼辟策，表拜怀义校尉。术初许策为九江太守，已而更用丹杨陈纪。后术欲攻徐州，从庐江太守
陆康
求米三万斛。康不与，术大怒。策昔曾诣康，康不见，使主簿接之。策尝衔恨。术遣策攻康，拔之，术复用其故吏刘勋为太守，策益失望。先是，刘繇为扬州刺史，州旧治寿春。寿春，术已据之，繇乃渡江治曲阿，与术相攻。策乃说术，乞助景等平定江东。术表策为折冲校尉，行殄寇将军，兵财千余，骑数十匹，宾客原从者数百人。策母先自曲阿徙于历阳，策又徙母阜陵，渡江转斗，所向皆破，莫敢当其锋，而军令整肃，百姓怀之。又破
严白虎
等。时袁术僭号，策以书责而绝之。曹公表策为讨逆将军，封为吴侯。是时哀绍方强，而策并江东，曹公力未能逞，且欲抚之。建安五年，曹公与
袁绍
相拒于官渡，策阴欲袭许，迎汉帝，密治兵，部署诸将。未发，会为故吴郡太守
许贡
客所杀。先是，策杀贡，贡小子与客亡匿江边。策单骑出，卒与客遇，客击伤策。创甚，请张昭等嘱以后事，呼权佩以印绶，至夜卒，时年二十六。权称尊号，追谥策曰长沙桓王。