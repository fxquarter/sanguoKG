魏大司农。少为书生，避乱荆州，以孝节称，居南方十余年，躬耕守节。太祖平荆州，以芝为菅长。时天下草创，多不奉法。郡主簿
刘节
，旧族豪侠，宾客千余家，出为盗贼，入乱吏治。芝差节客王同等为兵，以节藏同等，驰檄济南，具陈节罪。太守
郝光
素敬信芝，即以节代同行，青州号芝“以郡主簿为兵”。迁广平令。征虏将军刘勋，贵宠骄豪，又芝故郡将，宾客子弟在界数犯法。勋与芝书，不著姓名，而多所属讬，芝不报其书，一皆如法。后勋以不轨诛，交关者皆获罪，而芝以见称。迁大理正。历甘陵、沛、阳平太守，所在有绩。黄初中，入为河南尹，抑强扶弱，私请不行。会内官欲以事讬芝，不敢发言，因芝妻伯父董昭。昭犹惮芝，不为通。明帝即位，赐爵关内侯。芝居官十一年，数议科条所不便者。其在公卿间，直道而行。会诸王来朝，与京都人交通，坐免。后为大司农。先是诸典农各部吏民，末作治生，以要利入。芝奏请专以农桑为务，于国计为便。明帝从之。卒于官，家无余财，自魏迄今为河南尹者莫及芝。子岐嗣。