少受业于郑玄，建安初为侍中。建安十五年，曹公表“温辟臣子弟，选举故不以实”。使侍中守光禄勋虑持节奉策免温官。献帝尝特见虑及少府孔融，问融曰：“鸿豫何所优长？”融曰：“可与適道，未可与权。”虑举笏曰：“融昔宰北海，政散民流，其权安在也！”遂与融互相长短，以至不睦。公以书和解之。八月，丁未，以虑为御史大夫。后公欲除融，虑承望风旨，以微法奏免融官。公既积嫌忌，而虑复构成其罪，遂令丞相军谋祭酒
路粹
枉状奏融罪状，下狱死。十八年五月丙申，天子使御史大夫郗虑持节策命公为魏公。十一月，汉皇后伏氏坐昔与父故屯骑校尉完书，云帝以
董承
被诛怨恨公，辞甚丑恶，发闻，公使御史大夫郗虑持节策诏，其上皇后玺绶，退避中宫，迁于它馆。又以尚书令华歆为郗虑副，勒兵入宫收后。后闭户匿壁中。歆坏户发壁，牵后出。帝时与御史大夫郗虑坐，后被发徒跣过，执帝手曰：“不能复相活邪？”帝曰：“我亦不自知命在何时也。”帝谓虑曰：“郗公，天下宁有是邪！”遂将后杀之，完及宗族死者数百人。