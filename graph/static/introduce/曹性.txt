吕布部将。初从布将郝萌，建安元年六月夜半时，萌受袁术谋，反布，将兵入布所治下邳府，诣厅事閤外，同声大呼攻閤，閤坚不得入。布将高顺即严兵入府，弓弩并射萌众；萌众乱走，天明还故营。性反萌，与对战，萌刺伤性，性斫萌一臂。顺斫萌首，床舆性，送诣布。布问性，言“萌受袁术谋。”“谋者悉谁？”性言“陈宫同谋。”时宫在坐上，面赤，傍人悉觉之。布以宫大将，不问也。性言“萌常以此问，性言吕将军大将有神，不可击也，不意萌狂惑不止。”布谓性曰：“卿健兒也！”善养视之。创愈，使安抚萌故营，领其众。