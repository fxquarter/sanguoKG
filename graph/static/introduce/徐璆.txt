父徐淑，度辽将军，有名于边。璆少博学，辟公府，举高第。稍迁荆州刺史。时，董太后姊子张忠为南阳太守，因势放滥，臧罢数亿。璆临当之部，太后遣中常侍以忠属璆。璆对曰：“臣身为国，不敢闻命。”太后怒，遽征忠为司隶校尉，以相威临。中平元年，与中郎将朱隽击黄巾贼于宛，破之。张忠怨璆，与诸阉官构造无端，璆遂以罪征。有破贼功，得免官归家。后再征，迁汝南太守，转东海相，所在化行。献帝迁许，以廷尉征，当诣京师，道为袁术所劫，术僭号，欲授以上公之位，璆终不为屈。术死军破，璆得其盗国玺，及还许，上之，并送前所假汝南、东海二郡印绶。后拜太常，使持节拜曹公为丞相。公以相让璆，璆不敢当。卒于官。