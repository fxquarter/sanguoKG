宣避乱江东，又辞孙策之命，还本郡。与陈矫并为纲纪，二人齐名而私好不协，然俱见器于太守陈登，与登并心于太祖。海西、淮浦二县民作乱，都尉
卫弥
、令梁习夜奔宣家，密送免之。太祖遣督军
扈质
来讨贼，以兵少不进。宣潜见责之，示以形势，质乃进破贼。太祖辟为司空掾属，除东缗、发干令，迁齐郡太守，入为门下督，从到寿春。会
马超
作乱，大军西征，太祖以宣为左护军，留统诸军。还，为丞相东曹掾，出为魏郡太守。文帝既践阼，为御史中丞，赐爵关内侯，徙城门校尉，旬月迁司隶校尉，转散骑常侍。从至广陵，六军乘舟，风浪暴起，帝船回倒，宣病在后，陵波而前，群寮莫先至者。帝壮之，迁尚书。明帝即位，封津阳亭侯，邑二百户。中领军桓范荐宣为左仆射，后加侍中灌禄大夫。尚方令坐猥见考竟，宣上疏陈威刑大过，又谏作宫殿穷尽民力，帝皆手诏嘉纳。宣曰：“七十有县车之礼，今已六十八，可以去矣。”乃固辞疾逊位，帝终不许。青龙四年薨，遗令布衣疏巾，敛以时服。追赠车骑将军，葬如公礼，谥曰贞侯。子钦嗣。