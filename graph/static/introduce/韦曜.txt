少好学，能属文，从丞相掾，除西安令，还为尚书郎，迁太子中庶子。及孙和废后，为黄门侍郎。
孙亮
即位，诸葛恪辅政，表昭为太史令，撰吴书，华覈、薛莹等皆与参同。孙休践阼，为中书郎、博士祭酒。命昭依刘向故事，校定众书。又欲延昭侍讲，而左将军张布近习宠幸，事行多玷，惮昭侍讲儒士，又性精确，惧以古今警戒休意，固争不可。休深恨布，然昭竟止不入。孙皓即位，封高陵亭侯，迁中书仆射，职省，为侍中，常领左国史。皓欲为父和作纪，昭执以和不登帝位，宜名为传。如是者非一，渐见责怒。昭益忧惧，自陈衰老，求去侍、史二官，乞欲成所造书，以从业别有别付，皓终不听。时有疾病，医药监护，持之愈急。皓每飨宴，无不竟日，坐席无能否率以七升为限，虽不悉入口，皆浇灌取尽。昭素饮酒不过二升，初见礼异时，常为裁减，或密赐茶荈以当酒，至于宠衰，更见偪强，辄以为罪。又于酒后使侍臣难折公卿，以嘲弄侵克，发摘私短以为欢。时有愆过，或误犯皓讳，辄见收缚，至於诛戮。昭以为外相毁伤，内长尤恨，使不济济，非佳事也，故但示难问经义言论而已。皓以为不承用诏命，意不忠尽，遂积前后嫌忿，收昭付狱，是岁凤皇二年也。昭因狱吏上辞，昭冀以此求免，而皓更怪其书之垢，故又以诘昭。华覈连上疏救昭，皓不许，遂诛昭，徙其家零陵。子隆，亦有文学也。