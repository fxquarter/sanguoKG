少以才学知名，与诸葛瑾、步骘、严畯相友善。权为骠骑将军，辟西曹掾，出为长沙西部都尉。讨平山寇，得精兵万五千人。后为濡须都督、奋威将军，封都乡侯，领部曲五千人。承为人壮毅忠谠，能甄识人物，拔彭城
蔡款
、南阳
谢景
于孤微童幼，后并为国士，款至卫尉，景豫章太守。又诸葛恪年少时，众人奇其英才。承言终败诸葛氏者，元逊也。勤于长进，笃于物类，凡在庶几之流，无不造门，年六十七，赤乌七年卒，谥曰定侯。