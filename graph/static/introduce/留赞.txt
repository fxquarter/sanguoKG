少为郡吏，与黄巾贼帅吴桓战，手斩得桓。赞一足被创，遂屈不伸。然性烈，好读兵书及三史，每览古良将战攻之势，辄对书独叹。凌统请与相见，甚奇之，乃表荐赞，遂被试用。累有战功，稍迁屯骑校尉。赞为将，临敌必先被发叫天，因抗音而歌，左右应之，毕乃进战，战无不克。时事得失，每常规谏，好直言不阿旨，权以此惮之。诸葛恪征东兴，赞为前部，合战先陷陈，大败魏师，迁左将军。孙峻征淮南，授赞节，拜左护军。未至寿春，道路病发，峻令赞将车重先还。魏将蒋班以步骑四千追赞。赞病困，不能整陈，及败，叹曰：“吾战有常术，今病困若此，固命也！”遂被害，时年七十三，众庶痛惜焉。