少好学，善弓马，仕郡奏曹史。会郡与州有隙，曲直未分，以先闻者为善。时州章已去，郡守恐后之，求可使者。慈年二十一，以选行，因坏章，由是知名，而为州家所疾，恐受其祸，乃避之辽东。北海相孔融闻而奇之，数遣人讯问其母，并致饷遗。时融以黄巾寇暴，出屯都昌，为贼管亥所围。慈乃突围求救于刘备，解围。扬州刺史刘繇与慈同郡，慈自辽东还，未与相见，暂渡江到曲阿见繇，未去，会孙策至。繇轻慈，不用之。时独与一骑卒遇策。策从骑十三，皆
韩当
、
宋谦
、黄盖辈也。慈便前斗，正与策对。策刺慈马，而揽得慈项上手戟，慈亦得策兜鍪。会两家兵骑并各来赴，于是解散。慈当与繇俱奔豫章，而遁于芜湖，亡入山中，称丹杨太守。策躬自攻讨，遂见囚执，以礼降。即署门下督，还吴授兵，拜折冲中郎将。后刘繇亡于豫章，士众万余人未有所附，策命慈往抚安焉。刘磐骁勇，数为寇于艾、西安诸县。策以慈为建昌都尉，治海昬，并督诸将拒磐。磐绝迹不复为寇。慈猿臂善射，曹公闻其名，遗慈书，以箧封之，发省无所道，而但贮当归。吴主权统事，以慈能制磐，遂委南方之事。年四十一，建安十一年卒。