曾祖父安，祖父根，著名前世。袭避乱荆州，刘表待以宾礼。同郡
繁钦
数见奇於表，袭遂南適长沙。建安初，太祖迎天子都许。袭逃还乡里，太祖以为西鄂长。县滨南境，寇贼纵横。袭身执矢石，率与戮力。临陈斩数百级，而袭众死者三十馀人，其馀十八人尽被创，贼得入城。袭帅伤痍吏民决围得出，死丧略尽，而无反背者。遂收散民，徙至摩陂营，吏民慕而从之如归。司隶钟繇表拜议郎参军事。荀彧又荐袭，太祖以为丞相军祭酒。
魏国
既建，为侍中，与王粲、和洽并用。后袭领丞相长史，随太祖到汉中讨
张鲁
。太祖还，拜袭驸马都尉，留督汉中军事。袭与张郃、郭淮纠摄诸军事，太祖东还，以袭为留府长史，驻关中。文帝即王位，赐爵关内侯。及践阼，为督军粮御史，封武平亭侯，更为督军粮执法，入为尚书。明帝即位，进封平阳乡侯。
诸葛亮
出秦川，大将军曹真督诸军拒亮，徙袭为大将军军师，分邑百户赐兄基爵关内侯。真薨，司马宣王代之，袭复为军师，增邑三百，并前五百五十户。以疾徵还，拜太中大夫。薨，追赠少府，谥曰定侯。子会嗣。