吴宣太子。大帝长子。魏黄初二年，以大帝为吴王，拜登东中郎将，封万户侯，登辞疾不受。是岁，立登为太子，选置师傅，铨简秀士，以为宾友，于是诸葛恪、张休、顾谭、陈表等以选入，侍讲诗书，出从骑射。黄龙元年，帝称尊号，立为皇太子，以恪为左辅，休右弼，谭为辅正，表为翼正都尉，是为四友。帝迁都建业，徵上大将军陆逊辅登镇武昌，领宫府留事。登或射猎，当由径道，常远避良田，不践苗稼，至所顿息，又择空间之地，其不欲烦民如此。弟和有宠于权，登亲敬，待之如兄，常有欲让之心。立凡二十一年，赤乌四年，年三十三卒。谥登曰宣太子。