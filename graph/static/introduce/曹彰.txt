魏任城王、文帝次弟。少善射御，膂力过人，手格猛兽，不避险阻。数从征伐，志意慷慨。太祖尝问诸子所好，使各言其志。彰曰：“好为将。”太祖曰：“为将柰何？”对曰：“被坚执锐，临难不顾，为士卒先；赏必行，罚必信。”太祖大笑。建安二十一年，封鄢陵侯。二十三年，代郡乌丸反，以彰为北中郎将，行骁骑将军。彰北征，入涿郡界，叛胡数千骑卒至。彰追之，身自搏战，射胡骑，应弦而倒者前后相属。战过半日，彰铠中数箭，意气益厉，乘胜逐北，至于桑乾，去代二百馀里。时鲜卑大人轲比能将数万骑观望强弱，见彰力战，所向皆破，乃请服。太祖东还，以彰行越骑将军，留长安。太祖至洛阳，得疾，驿召彰，未至，太祖崩。文帝即王位，彰与诸侯就国。黄初二年，进爵为公。三年，立为任城王。四年，朝京都，疾薨于邸，谥曰威。至葬，赐銮辂、龙旂，虎贲百人，如汉东平王故事。子楷嗣。