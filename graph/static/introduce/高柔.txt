父靖，为蜀郡都尉。柔留乡里，柔从兄幹，
袁绍
甥也，在河北呼柔，柔举宗从之。会靖卒於西州，时道路艰涩，兵寇纵横，而柔冒艰险诣蜀迎丧，辛苦荼毒，无所不尝，三年乃还。太祖平袁氏，以柔为管长。高干既降，顷之以并州叛。柔自归太祖，太祖欲因事诛之，以为刺奸令史；处法允当，狱无留滞，辟为丞相仓曹属。太祖欲遣钟繇等讨
张鲁
，柔谏，以为今猥遣大兵，西有
韩遂
、
马超
，谓为己举，将相扇动作逆，宜先招集三辅，三辅苟平，汉中可传檄而定也。繇入关，遂、超等果反。
魏国
初建，为尚书郎，转拜丞相理曹掾。后迁为颍川太守，复还为法曹掾。文帝践阼，以柔为治书侍御史，赐爵关内侯，转加治书执法。柔执法严明，四年，迁为廷尉。帝以宿嫌，欲枉法诛治书执法鲍勋，而柔固执不从诏命。帝怒甚，遂召柔诣台；遣使者承指至廷尉考竟勋，勋死乃遣柔还寺。明帝即位，封柔延寿亭侯。后大兴殿舍，百姓劳役；广采众女，充盈后宫；后宫皇子连夭，继嗣未育。柔上疏谏止。在官二十三年，转为太常，旬日迁司空，后徙司徒。太傅司马懿奏免曹爽，皇太后诏召柔假节行大将军事，据爽营。爽诛，进封万岁乡侯。高贵乡公即位，进封安国侯，转为太尉。常道乡公即位，增邑并前四千，前后封二子亭侯。景元四年，年九十薨，谥曰元侯。孙浑嗣。