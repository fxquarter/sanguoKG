丞相陆逊族子。吴左丞相、荆州牧。黄武初为永兴、诸暨长，所在有治迹，拜建武都尉，领兵。虽统军众，手不释书。好太玄，论演其意，以筮辄验。赤乌中，除儋耳太守，讨硃崖，斩获有功，迁为建武校尉。五凤二年，讨山贼陈毖於零陵，斩毖克捷，拜巴丘督、偏将军，封都乡侯，转为武昌右部督。与诸将共赴寿春，还，累迁荡魏、绥远将军。孙休即位，拜征北将军，假节领豫州牧。孙皓立，迁镇西大将军，都督巴丘，领荆州牧，进封嘉兴侯。宝鼎元年，迁左丞相。皓性不好人视己，群臣侍见，皆莫敢迕，惟凯敢说。时殿上列将何定佞巧便辟，贵幸任事，凯面责定，定大恨凯，思中伤之，凯终不以为意，乃心公家，义形於色，表疏皆指事不饰，忠恳内发。宝鼎元年十二月，凯与大司马丁奉、御史大夫丁固谋，因皓谒庙，欲废皓立孙休子。时左将军留平领兵先驱，故密语平，平拒而不许，誓以不泄，是以所图不果。皓常衔凯数犯颜忤旨，加何定谮构非一，既以重臣，难绳以法，又陆抗时为大将在疆埸，故以计容忍。抗卒后，竟徙凯家於建安。建衡元年，疾病，皓遣中书令董朝问所欲言，凯荐众忠良，遂卒，时年七十二。