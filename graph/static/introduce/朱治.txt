初为县吏，后察孝廉，州辟从事，随孙坚征伐。中平五年，拜司马，从讨长沙、零、桂等三郡贼周朝、
苏马
等，有功，坚表治行都尉。从破
董卓
於阳人，入洛阳。表治行督军校尉，特将步骑，东助徐州牧
陶谦
讨黄巾。会坚薨，治扶翼策，依就
袁术
。后知术政德不立，乃劝策还平江东。时太傅
马日磾
在寿春，辟治为掾，迁吴郡都尉。策家门尽在州下，治乃使人於曲阿迎太妃及权兄弟，所以供奉辅护，甚有恩纪。治从钱唐欲进到吴，吴郡太守
许贡
拒之於由拳，治与战，大破之。贡南就山贼
严白虎
，治遂入郡，领太守事。权年十五，治举为孝廉。后策薨，治与张昭等共尊奉权。建安七年，权表治为吴郡太守，行扶义将军，割娄、由拳、无锡、毗陵为奉邑，置长吏。征讨夷越，佐定东南，禽截黄巾馀类陈败、万秉等。黄武元年，封毗陵侯，领郡如故。二年，拜安国将军，金印紫绶，徙封故鄣。权历位上将，及为吴王，治每进见，权常亲迎，执版交拜，飨宴赠赐，恩敬特隆，至从行吏，皆得奉贽私觌，其见异如此。后丹杨深地，频有奸叛，亦以年向老，思恋土风，自表屯故鄣，镇抚山越。诸父老故人，莫不诣门，治皆引进，与共饮宴，乡党以为荣。在故鄣岁余，还吴。黄武三年卒，在郡三十一年，年六十九。