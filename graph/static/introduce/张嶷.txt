嶷出自孤微，而少有通壮之节。弱冠为县功曹。先主定蜀之际，山寇攻县，县长捐家逃亡，嶷冒白刃，携负夫人，夫人得免。由是显名，州召为从事。时郡内士人
龚禄
、
姚伷
，当世有声名，皆与嶷友善。建兴五年，丞相亮北住汉中，广汉、绵竹山贼
张慕
等钞盗军资，劫掠吏民，嶷以都尉将兵讨之。拜为牙门将，属马忠，北讨汶山叛羌，南平四郡蛮夷，辄有筹画战克之功。越巂郡自丞相亮讨
高定
之后，叟夷数反，杀太守龚禄、
焦璜
，是后太守不敢之郡，除嶷为越巂太守，嶷将所领往之郡，诱以恩信，蛮夷皆服，颇来降附。嶷以功赐爵关内侯。在官三年，徙还故郡，缮治城郭，夷种男女莫不致力。郡有旧道，绝道已百馀年。嶷开通旧道，千里肃清，复古亭驿。后主於是加嶷怃戎将军，领郡如故。在郡十五年，邦域安穆。屡乞求还，乃徵诣成都。嶷至，拜荡寇将军，慷慨壮烈，士人咸多贵之，然放荡少礼，人亦以此讥焉，是岁延熙十七年也。魏狄道长
李简
密书请降，卫将军姜维率嶷等因简之资以出陇西。嶷时风湿固疾，至都浸笃，扶杖然后能起。姜维之出，时论以嶷初还，股疾不能在行中，由是嶷自乞肆力中原，致身敌庭。临发，辞后主曰：“臣当值圣明，受恩过量，加以疾病在身，常恐一朝陨没，辜负荣遇。天不违原，得豫戎事。若凉州克定，臣为籓表守将；若有未捷，杀身以报。”后主慨然为之流涕。军前与魏将徐质交锋，嶷临陈陨身，然其所杀伤亦过倍。既亡，封长子瑛西乡侯，次子护雄袭爵。南土越巂民夷闻嶷死，无不悲泣，为嶷立庙，四时水旱辄祀之。