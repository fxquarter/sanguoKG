初为州郡吏，有容貌计略，善於应对。从孙坚征伐，讨黄巾於宛、邓，破
董卓
於阳人，攻城野战，身被创夷。坚薨，复随孙策在淮南，从攻庐江，拔之，还俱东渡。策入会稽，以普为吴郡都尉，治钱唐。后徙丹杨都尉，居石城。复讨宣城、泾、安吴、陵阳、春谷诸贼，皆破之。后拜荡寇中郎将，领零陵太守，从讨刘勋於寻阳，进攻
黄祖
於沙羡，还镇石城。策薨，与张昭等共辅孙权，遂周旋三郡，平讨不服。又从征江夏，还过豫章，别讨乐安。乐安平定，代
太史慈
备海昬，与周瑜为左右督，破曹公於乌林，又进攻南郡，走曹仁。拜裨将军，领江夏太守，治沙羡，食四县。先出诸将，普最年长，时人皆呼程公。性好施与，喜士大夫。周瑜卒，代领南郡太守。权分荆州与
刘备
，普复还领江夏，迁荡寇将军，卒。