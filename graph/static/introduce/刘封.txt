副军将军。本罗侯寇氏之子，长沙刘氏之甥也。先主至荆州，以未有继嗣，养封为子。及先主入蜀，自葭萌还攻
刘璋
，时封年二十馀，有武艺，气力过人，将兵俱与诸葛亮、
张飞
等溯流西上，所在战克。益州既定，以封为副军中郎将。建安二十四年，迁封为副军将军，与孟达守上庸。自关羽围樊城、襄阳，连呼封、达，令发兵自助。封、达辞以山郡初附，未可动摇，不承羽命。会羽覆败，先主恨之。又封与达忿争不和，封寻夺达鼓吹，达率所领降魏。魏文帝遣征南将军
夏侯尚
、右将军徐晃与达共袭封。达写书劝封降，封不从。申仪叛封，封破走还成都。封既至，先主责封之侵陵达，又不救羽。诸葛亮虑封刚猛，易世之后终难制御，劝先主因此除之。於是赐封死，使自裁。封叹曰：“恨不用
孟子
度之言！”先主为之流涕。