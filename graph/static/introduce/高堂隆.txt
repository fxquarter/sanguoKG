魏光禄勋。鲁高堂生后，少为诸生，泰山太守薛悌命为督邮。郡督军与悌争论，名悌而呵之，隆按剑叱督军。后去吏，避地济南。建安十八年，太祖召为丞相军议掾，后为历城侯徽文学，转为相。徽遭太祖丧，不哀，反游猎驰骋；隆以义正谏，甚得辅导之节。黄初中，为堂阳长，以选为平原王傅。王即尊位，是为明帝。以隆为给事中、博士、驸马都尉。迁陈留太守。犊民
酉牧
，年七十馀，有至行，举为计曹掾；帝嘉之，特除郎中以显焉。徵隆为散骑常侍，赐爵关内侯。迁侍中，犹领太史令。数谏帝，帝改容动色。迁光禄勋。初，太和中，中护军蒋济上疏曰“宜遵古封禅”。诏曰：“闻济斯言，使吾汗出流足。”事寝历岁，后遂议脩之，使隆撰其礼仪。帝闻隆没，叹息曰：“天不欲成吾事，高堂生舍我亡也。”子琛嗣爵。