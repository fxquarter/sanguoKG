刘虞之子。初，和为侍中，帝思东归，因此遣和伪逃
董卓
，潜从武关出，告虞将兵来迎。道由南阳，后将军袁术闻其状，遂质和，使报虞遣兵俱西。虞乃使数千骑就和奉迎帝，而术竟不遣之。公孙瓒知术诈，固止虞遣兵，虞不从，瓒乃阴劝术执和，使夺其兵，自是与瓒仇怨益深。和寻得逃术还北，复为袁绍所留。后虞为瓒所灭，其从事渔阳鲜于辅等，合率州兵，欲共报瓒。乌桓峭王感虞恩德，率种人及鲜卑七千余骑，共辅南迎虞子和，与袁绍将麴义合兵十万，共攻瓒。兴平二年，破瓒于鲍丘，斩首二万余级。代郡、广阳、上谷、右北平各杀瓒所置长吏，复与辅、和兵合。