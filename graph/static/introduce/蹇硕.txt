初为小黄门，中平五年，灵帝置西园八校尉，以硕为上军校尉。帝以硕壮健而有武略，特亲任之，以为元帅，督司隶校尉以下，虽大将军亦领属焉。硕虽擅兵于中，而犹畏忌于进，乃与诸常侍共说帝遣进西击
边章
、
韩遂
。帝从之，赐兵车百乘，虎贲斧钺。进阴知其谋，乃上遣袁绍东击徐、兗二州兵，须绍还，即戎事，以稽行期。六年，帝疾笃，属协于硕。硕既受遣诏，且素轻忌于进兄弟，及帝崩，硕时在内，欲先诛进而立协。进素知中官天下所疾，兼忿硕图己，及秉朝政，阴规诛之。硕疑不自安，与中常侍赵忠等书急捕诛之。中常侍郭胜，进同郡人，以其书示进。进乃使黄门令收硕，诛之，因领其屯兵。