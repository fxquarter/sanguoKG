中常侍、奉车都尉。后主渐长，日益宠皓，景耀元年，皓始专政。甘陵王永憎宦人黄皓，皓既信任用事，谮构永于后主，后主稍疏外永，至不得朝见者十馀年。姜维常征伐在外，皓窃弄机柄，咸共将护，无能匡矫，然樊建特不与皓和好往来。皓便辟佞慧，欲自容入。董允常上则正色匡主，下则数责於皓。皓畏允，不敢为非。终允之世，皓位不过黄门丞。陈祗代允为侍中，与皓互相表里，皓始预政事。祗死后，皓从黄门令为中常侍、奉车都尉，操弄威柄，终至覆国。蜀人无不追思允。后众多附皓，而罗宪独不与同，皓恚，左迁巴东太守。维恶黄皓恣擅，启后主欲杀之，后主不从。维见皓枝附叶连，惧於失言，逊辞而出。后主敕皓诣维陈谢。维说皓求沓中种麦，以避内逼耳。右大将军阎宇与皓协比，而皓阴欲废维树宇。皓徵信鬼巫，谓敌终不自致，启后主寝其事，而群臣不知。景耀六年，邓艾至蜀，闻皓奸险，收闭，将杀之，而皓厚赂艾左右，得免。