少好学，建安初，详闻公车司马令南郡谢该善左氏传，乃从南阳步诣该问疑难诸要，今左氏乐氏问七十二事，详所撰也。所问既了而归乡里，时杜畿为太守，亦甚好学，署详文学祭酒，使教后进，於是河东学业大兴。至黄初中，徵拜博士。于时太学初立，有博士十馀人，学多褊狭，又不熟悉，略不亲教，备员而已。惟详五业并授，其或难解，质而不解，详无愠色，以杖画地，牵譬引类，至忘寝食，以是独擅名於远近。详学既精悉，又善推步三五，别受诏与太史典定律历。太和中，转拜骑都尉。详学优能少，故历三世，竟不出为宰守。至正始中，以年老罢归於舍，本国宗族归之，门徒数千人。甘露二年，详年九十馀，上书讼畿之遗绩，朝廷感焉。