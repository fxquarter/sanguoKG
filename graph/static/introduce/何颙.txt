少游学洛阳。颙虽后进，而郭林宗、贾伟节等与之相好，显名太学。友人
虞伟高
有父仇未报，而笃病将终，颙往候之，伟高泣而诉。颙感其义，为复仇，以头祭其墓。及陈蕃、李膺之败，颙以与蕃、膺善，遂为宦官所陷，乃变姓名，亡匿汝南间。所至皆亲其豪桀，有声荆豫之域。袁绍慕之，私与往来，结为奔走之友。是时，党事起，天下多离其难，颙常私入洛阳，从绍计议。其穷困闭厄者，为求援救，以济其患。有被掩捕者，则广设权计，使得逃隐，全免者甚众。及党锢解，颙辟司空府。每三府会议，莫不推颙之长。累迁。及
董卓
秉政，逼颙以为长史，托疾不就，乃与司空
荀爽
、司徒
王允
等共谋卓。会爽薨，颙以他事为卓所系，忧愤而卒。初，颙见曹操，叹曰：“汉家将亡，安天下者必此人也。”操以是嘉之。尝称“颍川荀彧，王佐之器”。及彧为尚书令，遣人西迎叔父爽，并致颙尸，而葬之爽之冢傍。