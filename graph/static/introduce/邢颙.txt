举孝廉，司徒辟，皆不就。易姓字，適右北平，从田畴游。积五年，而太祖定冀州。颙装还乡里，畴曰：“邢颙，民之先觉也。”乃见太祖，求为乡导以克柳城。太祖辟颙为冀州从事，又除广宗长，以故将丧弃官。有司举正，太祖曰：“颙笃于旧君，有一致之节。”勿问也。更辟司空掾，除行唐令，劝民农桑，风化大行。入为丞相门下督，迁左冯翊，病，去官。太祖以颙渊深法度，为平原侯植家丞。后参丞相军事，转东曹掾。太祖问颙定太子事，以为太子少傅，迁太傅。文帝践阼，为侍中尚书仆射，赐爵关内侯，出为司隶校尉，徙太常。黄初四年薨。子友嗣。