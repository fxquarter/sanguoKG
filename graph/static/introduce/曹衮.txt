中山恭王。太祖之子，建安二十一年封平乡侯。少好学，年十馀岁能属文。每读书，文学左右常恐以精力为病，数谏止之，然性所乐，不能废也。二十二年，徙封东乡侯，其年又改封赞侯。黄初二年，进爵为公，官属皆贺，衮曰：“夫生深宫之中，不知稼穑之艰难，多骄逸之失。诸贤既庆其休，宜辅其阙。”每兄弟游娱，衮独覃思经典。文学防辅相共表称陈衮美。衮闻之，大惊惧，责让之，其戒慎如此。三年，为北海王。四年，改封赞王。七年，徙封濮阳。太和二年就国，尚约俭，教敕妃妾
纺绩
织纴，习为家人之事。五年冬，入朝。六年，改封中山。初，衮来朝，犯京都禁。青龙元年，有司奏衮。诏削县二，户七百五十。衮忧惧，戒敕官属愈谨。帝嘉其意，二年，复所削县。三年秋，衮得疾病，诏遣太医视疾，殿中、虎贲赍手诏、赐珍膳相属，又遣太妃、沛王林并就省疾。衮疾困，以正言戒世子。其年薨。诏沛王林留讫葬，使大鸿胪持节典护丧事，宗正吊祭，赠赗甚厚。凡所著文章二万馀言，才不及陈思王而好与之侔。子孚嗣。景初、正元、景元中，累增邑，并前三千四百户。