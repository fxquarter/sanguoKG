偏将军、郁林太守。陆康之子，汉末为庐江太守。绩年六岁，於九江见袁术。术出橘，绩怀三枚，去，拜辞堕地，术问，答曰：“欲归遗母。”术大奇之。孙策在吴，张昭、张纮、秦松为上宾，共论四海未泰，须当用武治而平之，绩年少末坐，遥大声驳之，昭等异焉。绩容貌雄壮，博学多识，星历算数无不该览。作《浑天图》，注《易》释《玄》，皆传于世。虞翻旧齿名盛，庞统荆州令士，年亦差长，皆与绩友善。孙权统事，辟为奏曹掾，以直道见惮，出为郁林太守，加偏将军，给兵二千人。年三十二卒。