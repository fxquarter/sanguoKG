师事刘熙，善郑氏学，治易、尚书、三礼、毛诗、论语。建安中，与许靖等俱自交州入蜀。先主定蜀，承丧乱历纪，学业衰废，乃鸠合典籍，沙汰众学，慈、胡潜并为学士，与孟光、来敏等典掌旧文。值庶事草创，动多疑议，慈、潜更相克伐，谤讟忿争，形于声色；书籍有无，不相通借，时寻楚挞，以相震攇。其矜己妒彼，乃至于此。先主愍其若斯，群僚大会，使倡家假为二子之容。傚其讼阋之状，酒酣乐作，以为嬉戏，初以辞义相难，终以刀杖相屈，用感切之。潜先没，慈后主世稍迁至大长秋，卒。子勋传其业，复为博士。