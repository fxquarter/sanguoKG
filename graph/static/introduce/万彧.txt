初为乌程令，与帝皓相善，称皓才识明断，是长沙桓王之畴也，又加之好学，奉遵法度，屡言之于丞相濮阳兴、左将军张布。兴、布乃立皓为帝。后累迁左典军、散骑中常侍。宝鼎元年八月，以陆凯为左丞相，彧为右丞相。二年，彧上镇巴丘。建衡二年春，彧还建业。凤皇元年秋八月，帝皓游华里，彧与丁奉、留平密谋曰：“此行不急，若至华里不归，社稷事重，不得不自还。”此语颇泄。帝皓闻知，以彧等旧臣，且以计忍而阴衔之。后因会，以毒酒饮彧，传酒人私减之。又饮留平，平觉之，服他药以解，得不死。彧自杀，徙其子弟于庐陵。