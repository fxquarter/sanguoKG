悌与王思、郤嘉俱从微起，官位略等。三人中，悌差挟儒术，所在名为间省。年二十二，以兗州从事为泰山太守。陈矫为郡功曹，使过泰山。悌异之，结为亲友。戏谓矫曰：“以郡吏而交二千石，邻国君屈从陪臣游，不亦可乎！”兖州叛应张邈，悌助程昱守鄄城、范、东阿三县不反。太祖定冀州，以悌及东平王国为左右长史，后至中领军，并悉忠贞练事，为世吏表。又除魏郡太守。后以护军与张辽、乐进、李典屯合肥。黄初中拜尚书令，太和末历督军中领军，青龙中为尚书。