初为郡吏，察孝廉，辟公府。孙坚举义兵，盖从之。坚南破山贼，北走
董卓
，拜盖别部司马。坚薨，盖随策及权，擐甲周旋，蹈刃屠城。诸山越不宾，有寇难之县，辄用盖为守长，以严法治之，县中震栗。后转春谷长，寻阳令。凡守九县，所在平定。迁丹杨都尉，抑强扶弱，山越怀附。盖姿貌严毅，善於养众，每所征讨，士卒皆争为先。建安中，随周瑜拒曹公於赤壁，建策火攻。拜武锋中郎将。武陵蛮夷反乱，攻守城邑，乃以盖领太守。贼乱，盖自春讫夏，寇乱尽平。后长沙益阳县为山贼所攻，盖又平讨。加偏将军，病卒于官。盖当官决断，事无留滞，国人思之。及权践阼，追论其功，赐子柄爵关内侯。