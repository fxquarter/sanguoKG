汉青州刺史。初平中，和为青州刺史。是时英雄并起，黄巾寇暴，和务及同盟，俱入京畿，不暇为民保障，引军逾河而西。未久而袁、曹二公卓将战于荥阳，败绩。黄巾遂广，屠裂城邑。和不能御，然军器尚利，战士尚众，而耳目侦逻不设，恐动之言妄至，望寇奔走，未尝接风尘交旗鼓也。欲作陷冰丸沈河，令贼不得渡，祷祈群神，求用兵必利，耆筮常陈於前，巫祝不去於侧；入见其清谈干云，出则浑乱，命不可知。众遂溃散，和亦病卒。州遂萧条，悉为丘墟也。和卒，绍使臧洪领青州以抚其众。