为县吏，后仕郡，郡相孔融嘲仪，言“氏”字“民”无上，可改为“是”，乃遂改焉。后依刘繇，避乱江东。繇军败，仪徙会稽。孙权承摄大业，优文徵仪。到见亲任，专典机密，拜骑都尉。
吕蒙
图袭
关羽
，权以问仪，仪善其计，劝权听之。从讨羽，拜忠义校尉。既定荆州，都武昌，拜裨将军，后封都亭侯，守侍中。欲复授兵，仪自以非材，固辞不受。黄武中，遣仪之皖就将军刘邵，欲诱致
曹休
。休到，大破之，迁偏将军，入阙省尚书事，外总平诸官，兼领辞讼，又令教诸公子书学。大驾东迁，太子登留镇武昌，使仪辅太子。太子敬之，事先谘询，然后施行。进封都乡侯。后从太子还建业，复拜侍中、中执法，平诸官事、领辞讼如旧。蜀相
诸葛亮
卒，权垂心西州，遣仪使蜀申固盟好。奉使称意，后拜尚书仆射。南、鲁二宫初立，仪以本职领鲁王傅。仪嫌二宫相近切，乃上疏谏。书三四上。为傅尽忠，动辄规谏；事上勤，与人恭。不治产业，不受施惠，为屋舍财足自容。服不精细，食不重膳，拯赡贫困，家无储畜。权闻之，幸仪舍，求视蔬饭，亲尝之，对之叹息，即增俸赐，益田宅。仪累辞让，以恩为戚。时时有所进达，未尝言人之短。事国数十年，未尝有过。及寝疾，遗令素棺，敛以时服，务从省约，年八十一卒。