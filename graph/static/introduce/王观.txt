少孤贫励志，太祖召为丞相文学掾，出为高唐、阳泉、酂、任令，所在称治。文帝践阼，入为尚书郎、廷尉监，出为南阳、涿郡太守。涿北接鲜卑，数有寇盗，观守御有备，寇钞以息。明帝即位，下诏书使郡县条为剧、中、平者。观言为外剧郡，后送任子诣鄴。时观但有一子而又幼弱。其公心如此。明帝幸许昌，召观为治书侍御史，典行台狱。太尉司马宣王请观为从事中郎，迁为尚书，出为河南尹，徙少府。大将军曹爽等奢放，多有干求，惮观守法，乃徙为太仆。司马宣王诛爽，使观行中领军，据爽弟羲营，赐爵关内侯，复为尚书，加驸马都尉。高贵乡公即位，封中乡亭侯。顷之，加光禄大夫，转为右仆射。常道乡公即位，进封阳乡侯，迁司空，固辞，不许，遣使即第拜授。就官数日，上送印绶，辄自舆归里舍。薨于家，谥曰肃侯，子悝嗣。